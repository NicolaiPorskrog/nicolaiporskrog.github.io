Index,Speaker,Text,Time
125334,Statsministeren (Helle Thorning-Schmidt):,"Vi mener lige præcis det, som erhvervs- og vækstministeren har sagt. Det har man jo allerede spurgt om tidligere. Men det, jeg bliver spurgt om, er, om vi vil facilitere en investeringsmekanisme eller et OPP-projekt på det niveau, der bliver spurgt om, og der siger jeg, at det har vi ikke nogen planer om at gøre. Vi er ikke optaget af, at skatteborgerne skal tage den risiko. Hvis der er penge at tjene på mineprojekter, er jeg helt overbevist om, at de store investorer kommer, og jeg håber virkelig, at det også gælder danske investorer, f.eks. pensionskasser. Det ville da være fantastisk, hvis de også involverer sig i det. Det ville på mange måder være en rigtig god idé. Men der er stor forskel på det og det arbejde, vi er i gang med i den arbejdsgruppe, som erhvervs- og vækstministeren taler om, og så det her med at have et stort OPP-projekt, hvor den danske stat skal ind med egentlige investeringsmidler til et storskalaprojekt.",2013-02-21 17:40:00
87427,Finn Sørensen (EL):,"Tak. Jeg vil bare sige, at jeg ikke sagde, det kun var Det Konservative Folkeparti, der interesserer sig for borgernes retssikkerhed. Vi har bare konstateret tilfælde, hvor vi var enige i tilgangen til det. Jeg er ikke enig, når ministeren siger, at der ikke er konkluderet på forhånd. Vi kan bare tage et enkelt eksempel. Det er det her spørgsmål om anvendelsen af de frivillige ude i kommunerne. Det, der konkluderes på i det forsøg – så kan man kalde det et forsøg – er, at kommunerne principielt skal have mulighed for at bruge frivillig arbejdskraft som erstatning for ordinært ansatte med alle de problemer, der følger af det. Det er jo konklusionen, og det er det, som den kommune ønsker, og det er det, som Folketinget siger er i orden, og at rent principielt må man gerne gøre det. Så det er jo forskellen i tilgangen til det. Jeg har så lige et spørgsmål mere til ministeren, og det er jo lidt i forlængelse af det her. For i BUPL's høringssvar anfører og påpeger de jo, at de undrer sig noget over, at ministeren administrativt, sådan set uden at det skulle godkendes som et forsøg, har godkendt nøjagtig det samme i Fredericia Kommune. Og der har BUPL så den vurdering, at en godkendelse af det forsøg dermed i princippet betyder, at der dispenseres fra kommunernes forsyningsforpligtelse og dagtilbudslovens formålsparagraf. Det er bare et enkelt eksempel på Enhedslistens problemer med det her, nemlig at man bryder med nogle principper, som vi ellers er enige om i Folketinget. Jeg vil gerne høre, hvad ministeren siger til den bemærkning fra BUPL.",2013-04-05 10:59:00
